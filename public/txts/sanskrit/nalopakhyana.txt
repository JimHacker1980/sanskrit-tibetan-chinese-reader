bṛhadaśva uvāca
āsīd rājā nalo nāma vīrasenasuto balī
upapanno guṇair iṣṭai rūpavān aśvakovidaḥ|yajvā dānapatir dakṣaḥ sadā śīlapuraskṛtaḥ
atiṣṭhan manujendrāṇāṃ mūrdhni devapatir yathā|upary upari sarveṣām āditya iva tejasā
brahmaṇyo vedavic chūro niṣadheṣu mahīpatiḥ|akṣapriyaḥ satyavādī mahān akṣauhiṇīpatiḥ
īpsito varanārīṇām udāraḥ saṃyatendriyaḥ|rakṣitā dhanvināṃ śreṣṭhaḥ sākṣād iva manuḥ svayam
tathaivāsīd vidarbheṣu bhīmo bhīmaparākramaḥ|śūraḥ sarvaguṇair yuktaḥ prajākāmaḥ sa cāprajaḥ
sa prajārthe paraṃ yatnam akarot susamāhitaḥ|tam abhyagacchad brahmarṣir damano nāma bhārata
taṃ sa bhīmaḥ prajākāmas toṣayām āsa dharmavit|mahiṣyā saha rājendra satkāreṇa suvarcasam
tasmai prasanno damanaḥ sabhāryāya varaṃ dadau|kanyāratnaṃ kumārāṃś ca trīn udārān mahāyaśāḥ
damayantīṃ damaṃ dāntaṃ damanaṃ ca suvarcasam|upapannān guṇaiḥ sarvair bhīmān bhīmaparākramān
damayantī tu rūpeṇa tejasā yaśasā śriyā|saubhāgyena ca lokeṣu yaśaḥ prāpa sumadhyamā
atha tāṃ vayasi prāpte dāsīnāṃ samalaṃkṛtam|śataṃ sakhīnāṃ ca tathā paryupāste śacīm iva
tatra sma bhrājate bhaimī sarvābharaṇabhūṣitā|sakhīmadhye 'navadyāṅgī vidyut saudāminī yathā
atīva rūpasaṃpannā śrīr ivāyatalocanā|na deveṣu na yakṣeṣu tādṛg rūpavatī kva cit
mānuṣeṣv api cānyeṣu dṛṣṭapūrvā na ca śrutā|cittapramāthinī bālā devānām api sundarī
nalaś ca naraśārdūlo rūpeṇāpratimo bhuvi|kandarpa iva rūpeṇa mūrtimān abhavat svayam
tasyāḥ samīpe tu nalaṃ praśaśaṃsuḥ kutūhalāt|naiṣadhasya samīpe tu damayantīṃ punaḥ punaḥ
tayor adṛṣṭakāmo 'bhūc chṛṇvatoḥ satataṃ guṇān|anyonyaṃ prati kaunteya sa vyavardhata hṛcchayaḥ
aśaknuvan nalaḥ kāmaṃ tadā dhārayituṃ hṛdā|antaḥpurasamīpasthe vana āste rahogataḥ
kasya cit tv atha kālasya nalaḥ pārthivasattamaḥ|sa dadarśa tadā haṃsāñ jātarūpaparicchadān
vane vicaratāṃ teṣām ekaṃ jagrāha pakṣiṇam|tato 'ntarikṣago vācaṃ vyājahāra tadā nalam
na hantavyo 'smi te rājan kariṣyāmi hi te priyam|damayantīsakāśe tvāṃ kathayiṣyāmi naiṣadha
yathā tvad anyaṃ puruṣaṃ na sā maṃsyati karhi cit|tava caiva yathā bhāryā bhaviṣyati tathānagha
vidhāsyāmi naravyāghra so 'nujānātu mā bhavān|evam uktas tato haṃsam utsasarja mahīpatiḥ
te tu haṃsāḥ samutpatya vidarbhān agamaṃs tataḥ|vidarbhanagarīṃ gatvā damayantyās tadāntike
nipetus te garutmantaḥ sā dadarśātha tān khagān|sā tān adbhutarūpān vai dṛṣṭvā sakhigaṇāvṛtā
hṛṣṭā grahītuṃ khagamāṃs tvaramāṇopacakrame|atha haṃsā visasṛpuḥ sarvataḥ pramadāvane
ekaikaśas tataḥ kanyās tān haṃsān samupādravan|damayantī tu yaṃ haṃsaṃ samupādhāvad antike
sa mānuṣīṃ giraṃ kṛtvā damayantīm athābravīt|damayanti nalo nāma niṣadheṣu mahīpatiḥ
aśvinoḥ sadṛśo rūpe na samās tasya mānuṣāḥ|tasya vai yadi bhāryā tvaṃ bhavethā varavarṇini
saphalaṃ te bhavej janma rūpaṃ cedaṃ sumadhyame|vayaṃ hi devagandharvamanuṣyoragarākṣasān
dṛṣṭavanto na cāsmābhir dṛṣṭapūrvas tathāvidhaḥ|tvaṃ cāpi ratnaṃ nārīṇāṃ nareṣu ca nalo varaḥ
viśiṣṭāyā viśiṣṭena saṃgamo guṇavān bhavet|evam uktā tu haṃsena damayantī viśāṃ pate
abravīt tatra taṃ haṃsaṃ tam apy evaṃ nalaṃ vada|tathety uktvāṇḍajaḥ kanyāṃ vaidarbhasya viśāṃ pate
punar āgamya niṣadhān nale sarvaṃ nyavedayat|vayaṃ hi devagandharvāḥ śaptāś cendreṇa kāraṇāt
asmān saṃspṛśya pāṇibhyāṃ yathā mokṣe vrajāmahe|evam uktas tato haṃsān pramamajjātha naiṣadhaḥ
naiṣadhena tu saṃspṛṣṭā indralokaṃ punar gatāḥ|bṛhadaśva uvāca
damayantī tu tac chrutvā vaco haṃsasya bhārata
tadā prabhṛti nasvasthā nalaṃ prati babhūva sā|tataś cintāparā dīnā vivarṇavadanā kṛśā
babhūva damayantī tu niḥśvāsaparamā tadā|ūrdhvadṛṣṭir dhyānaparā babhūvonmattadarśanā
pāṇḍuvarṇā kṣaṇenātha hṛcchayāviṣṭacetanā|na śayyāsanabhogeṣu ratiṃ vindati karhi cit
na naktaṃ na divā śete hā heti vadatī muhuḥ|tām asvasthāṃ tadākārāṃ sakhyas tā jajñur iṅgitaiḥ
tato vidarbhapataye damayantyāḥ sakhīgaṇaḥ|nyavedayata nasvasthāṃ damayantīṃ nareśvara
tac chrutvā nṛpatir bhīmo damayantīsakhīgaṇāt|cintayām āsa tat kāryaṃ sumahat svāṃ sutāṃ prati
kimarthaṃ duhitā me 'dya nātisvastheva lakṣyate|sa samīkṣya mahīpālaḥ svāṃ sutāṃ prāptayauvanām
apaśyad ātmanaḥ kāryaṃ damayantyāḥ svayaṃvaram|sa saṃnipātayām āsa mahīpālān viśāṃ pate
anubhūyatām ayaṃ vīrāḥ svayaṃvara iti prabho|śrutvā tu pārthivāḥ sarve damayantyāḥ svayaṃvaram
abhijagmus tadā bhīmaṃ rājāno bhīmaśāsanāt|hastyaśvarathaghoṣeṇa nādayanto vasuṃdharām
vicitramālyābharaṇair balair dṛśyaiḥ svalaṃkṛtaiḥ|teṣāṃ bhīmo mahābāhuḥ pārthivānāṃ mahātmanām
yathārham akarot pūjāṃ te 'vasaṃs tatra pūjitāḥ|etasminn eva kāle tu purāṇāv ṛṣisattamau
aṭamānau mahātmānāv indralokam ito gatau|nāradaḥ parvataś caiva mahātmānau mahāvratau
devarājasya bhavanaṃ viviśāte supūjitau|tāv arcitvā sahasrākṣas tataḥ kuśalam avyayam
papracchānāmayaṃ cāpi tayoḥ sarvagataṃ vibhuḥ|nārada uvāca
āvayoḥ kuśalaṃ deva sarvatragatam īśvara
loke ca maghavan kṛtsne nṛpāḥ kuśalino vibho|bṛhadaśva uvāca
nāradasya vacaḥ śrutvā papraccha balavṛtrahā
dharmajñāḥ pṛthivīpālās tyaktajīvitayodhinaḥ|śastreṇa nidhanaṃ kāle ye gacchanty aparāṅmukhāḥ
ayaṃ loko 'kṣayas teṣāṃ yathaiva mama kāmadhuk|kva nu te kṣatriyāḥ śūrā na hi paśyāmi tān aham
āgacchato mahīpālān atithīn dayitān mama|evam uktas tu śakreṇa nāradaḥ pratyabhāṣata
śṛṇu me bhagavan yena na dṛśyante mahīkṣitaḥ|vidarbharājaduhitā damayantīti viśrutā
rūpeṇa samatikrāntā pṛthivyāṃ sarvayoṣitaḥ|tasyāḥ svayaṃvaraḥ śakra bhavitā nacirād iva
tatra gacchanti rājāno rājaputrāś ca sarvaśaḥ|tāṃ ratnabhūtāṃ lokasya prārthayanto mahīkṣitaḥ
kāṅkṣanti sma viśeṣeṇa balavṛtraniṣūdana|etasmin kathyamāne tu lokapālāś ca sāgnikāḥ
ājagmur devarājasya samīpam amarottamāḥ|tatas tac chuśruvuḥ sarve nāradasya vaco mahat
śrutvā caivābruvan hṛṣṭā gacchāmo vayam apy uta|tataḥ sarve mahārāja sagaṇāḥ sahavāhanāḥ
vidarbhān abhito jagmur yatra sarve mahīkṣitaḥ|nalo 'pi rājā kaunteya śrutvā rājñāṃ samāgamam
abhyagacchad adīnātmā damayantīm anuvrataḥ|atha devāḥ pathi nalaṃ dadṛśur bhūtale sthitam
sākṣād iva sthitaṃ mūrtyā manmathaṃ rūpasaṃpadā|taṃ dṛṣṭvā lokapālās te bhrājamānaṃ yathā ravim
tasthur vigatasaṃkalpā vismitā rūpasaṃpadā|tato 'ntarikṣe viṣṭabhya vimānāni divaukasaḥ
abruvan naiṣadhaṃ rājann avatīrya nabhastalāt|bho bho naiṣadha rājendra nala satyavrato bhavān
asmākaṃ kuru sāhāyyaṃ dūto bhava narottama|bṛhadaśva uvāca
tebhyaḥ pratijñāya nalaḥ kariṣya iti bhārata
athainān paripapraccha kṛtāñjalir avasthitaḥ|ke vai bhavantaḥ kaś cāsau yasyāhaṃ dūta īpsitaḥ
kiṃ ca tatra mayā kāryaṃ kathayadhvaṃ yathātatham|evam ukte naiṣadhena maghavān pratyabhāṣata
amarān vai nibodhāsmān damayantyartham āgatān|aham indro 'yam agniś ca tathaivāyam apāṃpatiḥ
śarīrāntakaro nṝṇāṃ yamo 'yam api pārthiva|sa vai tvam āgatān asmān damayantyai nivedaya
lokapālāḥ sahendrās tvāṃ samāyānti didṛkṣavaḥ|prāptum icchanti devās tvāṃ śakro 'gnir varuṇo yamaḥ
teṣām anyatamaṃ devaṃ patitve varayasva ha|evam uktaḥ sa śakreṇa nalaḥ prāñjalir abravīt
ekārthasamavetaṃ māṃ na preṣayitum arhatha|kathaṃ tu jātasaṃkalpaḥ striyam utsahate pumān
parārtham īdṛśaṃ vaktuṃ tat kṣamantu maheśvarāḥ|evam ukto naiṣadhena maghavān punar abravīt
devā ūcuḥ
kariṣya iti saṃśrutya pūrvam asmāsu naiṣadha|na kariṣyasi kasmāt tvaṃ vraja naiṣadha māciram
sa vai tvam āgatān asmān damayantyai nivedaya|śreyasā yokṣyase hi tvaṃ kurvann amaraśāsanam
bṛhadaśva uvāca
evam uktaḥ sa devais tair naiṣadhaḥ punar abravīt|surakṣitāni veśmāni praveṣṭuṃ katham utsahe
asmākaṃ māyayā channas tvaṃ pravekṣyasi niścayam|iti śakro naiṣadhaṃ taṃ punar evābhyabhāṣata
pravekṣyasīti taṃ śakraḥ punar evābhyabhāṣata|jagāma sa tathety uktvā damayantyā niveśanam
dadarśa tatra vaidarbhīṃ sakhīgaṇasamāvṛtām|dedīpyamānāṃ vapuṣā śriyā ca varavarṇinīm
atīva sukumārāṅgīṃ tanumadhyāṃ sulocanām|ākṣipantīm iva ca bhāḥ śaśinaḥ svena tejasā
tasya dṛṣṭvaiva vavṛdhe kāmas tāṃ cāruhāsinīm|satyaṃ cikīrṣamāṇas tu dhārayām āsa hṛcchayam
tatas tā naiṣadhaṃ dṛṣṭvā saṃbhrāntāḥ paramāṅganāḥ|āsanebhyaḥ samutpetus tejasā tasya dharṣitāḥ
praśaśaṃsuś ca suprītā nalaṃ tā vismayānvitāḥ|na cainam abhyabhāṣanta manobhis tv abhyacintayan
aho rūpam aho kāntir aho dhairyaṃ mahātmanaḥ|ko 'yaṃ devo nu yakṣo nu gandharvo nu bhaviṣyati
na tv enaṃ śaknuvanti sma vyāhartum api kiṃ cana|tejasā dharṣitāḥ sarvā lajjāvatyo varāṅganāḥ
athainaṃ smayamāneva smitapūrvābhibhāṣiṇī|damayantī nalaṃ vīram abhyabhāṣata vismitā
kas tvaṃ sarvānavadyāṅga mama hṛcchayavardhana|prāpto 'sy amaravad vīra jñātum icchāmi te 'nagha
katham āgamanaṃ ceha kathaṃ cāsi na lakṣitaḥ|surakṣitaṃ hi me veśma rājā caivograśāsanaḥ
evam uktas tu vaidarbhyā nalas tāṃ pratyuvāca ha|nalaṃ māṃ viddhi kalyāṇi devadūtam ihāgatam
devās tvāṃ prāptum icchanti śakro 'gnir varuṇo yamaḥ|teṣām anyatamaṃ devaṃ patiṃ varaya śobhane
teṣām eva prabhāvena praviṣṭo 'ham alakṣitaḥ|praviśantaṃ hi māṃ kaś cin nāpaśyan nāpy avārayat
etadartham ahaṃ bhadre preṣitaḥ surasattamaiḥ|etac chrutvā śubhe buddhiṃ prakuruṣva yathecchasi
bṛhadaśva uvāca
sā namaskṛtya devebhyaḥ prahasya nalam abravīt|praṇayasva yathāśraddhaṃ rājan kiṃ karavāṇi te
ahaṃ caiva hi yac cānyan mamāsti vasu kiṃ cana|sarvaṃ tat tava viśrabdhaṃ kuru praṇayam īśvara
haṃsānāṃ vacanaṃ yat tat tan māṃ dahati pārthiva|tvatkṛte hi mayā vīra rājānaḥ saṃnipātitāḥ
yadi ced bhajamānāṃ māṃ pratyākhyāsyasi mānada|viṣam agniṃ jalaṃ rajjum āsthāsye tava kāraṇāt
evam uktas tu vaidarbhyā nalas tāṃ pratyuvāca ha|tiṣṭhatsu lokapāleṣu kathaṃ mānuṣam icchasi
yeṣām ahaṃ lokakṛtām īśvarāṇāṃ mahātmanām|na pādarajasā tulyo manas te teṣu vartatām
vipriyaṃ hy ācaran martyo devānāṃ mṛtyum ṛcchati|trāhi mām anavadyāṅgi varayasva surottamān
03,053.007d@008_0001 virajāṃsi ca vāsāṃsi divyāś citrāḥ srajas tathā|03,053.007d@008_0002 bhūṣaṇāni tu mukhyāni devān prāpya tu bhuṅkṣva vai
03,053.007d@008_0003 ya imāṃ pṛthivīṃ kṛtsnāṃ saṃkṣipya grasate punaḥ|03,053.007d@008_0004 hutāśam īśaṃ devānāṃ kā taṃ na varayet patim
03,053.007d@008_0005 yasya daṇḍabhayāt sarve bhūtagrāmāḥ samāgatāḥ|03,053.007d@008_0006 dharmam evānurudhyanti kā taṃ na varayet patim
03,053.007d@008_0007 dharmātmānaṃ mahātmānaṃ daityadānavamardanam|03,053.007d@008_0008 mahendraṃ sarvadevānāṃ kā taṃ na varayet patim
03,053.007d@008_0009 kriyatām aviśaṅkena manasā yadi manyase|03,053.007d@008_0010 varuṇaṃ lokapālānāṃ suhṛdvākyam idaṃ śṛṇu
03,053.007d@008_0011 naiṣadhenaivam uktā sā damayantī vaco 'bravīt|03,053.007d@008_0012 samāplutābhyāṃ netrābhyāṃ śokajenātha vāriṇā
03,053.007d@008_0013 devebhyo 'haṃ namaskṛtya sarvebhyaḥ pṛthivīpate|03,053.007d@008_0014 vṛṇe tvām eva bhartāraṃ satyam etad bravīmi te
03,053.007d@008_0015 tām uvāca tato rājā vepamānāṃ kṛtāñjalim|03,053.007d@008_0016 dautyenāgatya kalyāṇi tathā bhadre vidhīyatām
03,053.007d@008_0017 kathaṃ hy ahaṃ pratiśrutya devatānāṃ viśeṣataḥ|03,053.007d@008_0018 parārthe yatnam ārabhya kathaṃ svārtham ihotsahe
03,053.007d@008_0019 eṣa dharmo yadi svārtho mamāpi bhavitā tataḥ|03,053.007d@008_0020 evaṃ svārthaṃ kariṣyāmi tathā bhadre vidhīyatām
tato bāṣpakalāṃ vācaṃ damayantī śucismitā|pravyāharantī śanakair nalaṃ rājānam abravīt
asty upāyo mayā dṛṣṭo nirapāyo nareśvara|yena doṣo na bhavitā tava rājan kathaṃ cana
tvaṃ caiva hi naraśreṣṭha devāś cāgnipurogamāḥ|āyāntu sahitāḥ sarve mama yatra svayaṃvaraḥ
tato 'haṃ lokapālānāṃ saṃnidhau tvāṃ nareśvara|varayiṣye naravyāghra naivaṃ doṣo bhaviṣyati
evam uktas tu vaidarbhyā nalo rājā viśāṃ pate|ājagāma punas tatra yatra devāḥ samāgatāḥ
tam apaśyaṃs tathāyāntaṃ lokapālāḥ saheśvarāḥ|dṛṣṭvā cainaṃ tato 'pṛcchan vṛttāntaṃ sarvam eva tat
devā ūcuḥ
kaccid dṛṣṭā tvayā rājan damayantī śucismitā|kim abravīc ca naḥ sarvān vada bhūmipate 'nagha
nala uvāca
bhavadbhir aham ādiṣṭo damayantyā niveśanam|praviṣṭaḥ sumahākakṣyaṃ daṇḍibhiḥ sthavirair vṛtam
praviśantaṃ ca māṃ tatra na kaś cid dṛṣṭavān naraḥ|ṛte tāṃ pārthivasutāṃ bhavatām eva tejasā
sakhyaś cāsyā mayā dṛṣṭās tābhiś cāpy upalakṣitaḥ|vismitāś cābhavan dṛṣṭvā sarvā māṃ vibudheśvarāḥ
varṇyamāneṣu ca mayā bhavatsu rucirānanā|mām eva gatasaṃkalpā vṛṇīte surasattamāḥ
abravīc caiva māṃ bālā āyāntu sahitāḥ surāḥ|tvayā saha naraśreṣṭha mama yatra svayaṃvaraḥ
teṣām ahaṃ saṃnidhau tvāṃ varayiṣye narottama|evaṃ tava mahābāho doṣo na bhaviteti ha
etāvad eva vibudhā yathāvṛttam udāhṛtam|mayāśeṣaṃ pramāṇaṃ tu bhavantas tridaśeśvarāḥ
bṛhadaśva uvāca
atha kāle śubhe prāpte tithau puṇye kṣaṇe tathā|ājuhāva mahīpālān bhīmo rājā svayaṃvare
tac chrutvā pṛthivīpālāḥ sarve hṛcchayapīḍitāḥ|tvaritāḥ samupājagmur damayantīm abhīpsavaḥ
kanakastambharuciraṃ toraṇena virājitam|viviśus te mahāraṅgaṃ nṛpāḥ siṃhā ivācalam
tatrāsaneṣu vividheṣv āsīnāḥ pṛthivīkṣitaḥ|surabhisragdharāḥ sarve sumṛṣṭamaṇikuṇḍalāḥ
tāṃ rājasamitiṃ pūrṇāṃ nāgair bhogavatīm iva|praviveśa nalo devaiḥ puṇyaśloko narādhipaḥ
saṃpūrṇāṃ puruṣavyāghrair vyāghrair giriguhām iva|devagandharvapatayo dadṛśur vismayānvitāḥ
paurajānapadāś caiva ye tatrāsan samāhitāḥ|tatra sma pīnā dṛśyante bāhavaḥ parighopamāḥ
ākāravantaḥ suślakṣṇāḥ pañcaśīrṣā ivoragāḥ|sukeśāntāni cārūṇi sunāsāni śubhāni ca
mukhāni rājñāṃ śobhante nakṣatrāṇi yathā divi|damayantī tato raṅgaṃ praviveśa śubhānanā
muṣṇantī prabhayā rājñāṃ cakṣūṃṣi ca manāṃsi ca|tasyā gātreṣu patitā teṣāṃ dṛṣṭir mahātmanām
tatra tatraiva saktābhūn na cacāla ca paśyatām|tataḥ saṃkīrtyamāneṣu rājñāṃ nāmasu bhārata
dadarśa bhaimī puruṣān pañca tulyākṛtīn iva|tān samīkṣya tataḥ sarvān nirviśeṣākṛtīn sthitān
saṃdehād atha vaidarbhī nābhyajānān nalaṃ nṛpam|nirviśeṣavayoveṣarūpāṇāṃ tatra sā śubhā
yaṃ yaṃ hi dadṛśe teṣāṃ taṃ taṃ mene nalaṃ nṛpam|sā cintayantī buddhyātha tarkayām āsa bhāminī
kathaṃ nu devāñ jānīyāṃ kathaṃ vidyāṃ nalaṃ nṛpam|evaṃ saṃcintayantī sā vaidarbhī bhṛśaduḥkhitā
śrutāni devaliṅgāni cintayām āsa bhārata|devānāṃ yāni liṅgāni sthavirebhyaḥ śrutāni me
tānīha tiṣṭhatāṃ bhūmāv ekasyāpi na lakṣaye|sā viniścitya bahudhā vicārya ca punaḥ punaḥ
śaraṇaṃ prati devānāṃ prāptakālam amanyata|vācā ca manasā caiva namaskāraṃ prayujya sā
devebhyaḥ prāñjalir bhūtvā vepamānedam abravīt|haṃsānāṃ vacanaṃ śrutvā yathā me naiṣadho vṛtaḥ
patitve tena satyena devās taṃ pradiśantu me|vācā ca manasā caiva yathā nābhicarāmy aham
tena satyena vibudhās tam eva pradiśantu me|yathā devaiḥ sa me bhartā vihito niṣadhādhipaḥ
tena satyena me devās tam eva pradiśantu me|yathedaṃ vratam ārabdhaṃ nalasyārādhane mayā
svaṃ caiva rūpaṃ puṣyantu lokapālāḥ saheśvarāḥ|yathāham abhijānīyāṃ puṇyaślokaṃ narādhipam
niśamya damayantyās tat karuṇaṃ paridevitam|niścayaṃ paramaṃ tathyam anurāgaṃ ca naiṣadhe
manoviśuddhiṃ buddhiṃ ca bhaktiṃ rāgaṃ ca bhārata|yathoktaṃ cakrire devāḥ sāmarthyaṃ liṅgadhāraṇe
sāpaśyad vibudhān sarvān asvedān stabdhalocanān|hṛṣitasragrajohīnān sthitān aspṛśataḥ kṣitim
chāyādvitīyo mlānasrag rajaḥsvedasamanvitaḥ|bhūmiṣṭho naiṣadhaś caiva nimeṣeṇa ca sūcitaḥ
sā samīkṣya tato devān puṇyaślokaṃ ca bhārata|naiṣadhaṃ varayām āsa bhaimī dharmeṇa bhārata
vilajjamānā vastrānte jagrāhāyatalocanā|skandhadeśe 'sṛjac cāsya srajaṃ paramaśobhanām
varayām āsa caivainaṃ patitve varavarṇinī|tato hā heti sahasā śabdo mukto narādhipaiḥ
devair maharṣibhiś caiva sādhu sādhv iti bhārata|vismitair īritaḥ śabdaḥ praśaṃsadbhir nalaṃ nṛpam
damayantīṃ tu kauravya vīrasenasuto nṛpaḥ|āśvāsayad varārohāṃ prahṛṣṭenāntarātmanā
yat tvaṃ bhajasi kalyāṇi pumāṃsaṃ devasaṃnidhau|tasmān māṃ viddhi bhartāram etat te vacane ratam
yāvac ca me dhariṣyanti prāṇā dehe śucismite|tāvat tvayi bhaviṣyāmi satyam etad bravīmi te
damayantī tathā vāgbhir abhinandya kṛtāñjaliḥ|tau parasparataḥ prītau dṛṣṭvā tv agnipurogamān
tān eva śaraṇaṃ devāñ jagmatur manasā tadā|vṛte tu naiṣadhe bhaimyā lokapālā mahaujasaḥ
prahṛṣṭamanasaḥ sarve nalāyāṣṭau varān daduḥ|pratyakṣadarśanaṃ yajñe gatiṃ cānuttamāṃ śubhām
naiṣadhāya dadau śakraḥ prīyamāṇaḥ śacīpatiḥ|agnir ātmabhavaṃ prādād yatra vāñchati naiṣadhaḥ
lokān ātmaprabhāṃś caiva dadau tasmai hutāśanaḥ|yamas tv annarasaṃ prādād dharme ca paramāṃ sthitim
varadvayaṃ dadau tasmai prīyamāṇo 'rkanandanaḥ|apāṃpatir apāṃ bhāvaṃ yatra vāñchati naiṣadhaḥ
srajaṃ cottamagandhāḍhyāṃ sarve ca mithunaṃ daduḥ|varān evaṃ pradāyāsya devās te tridivaṃ gatāḥ
etat sarvaṃ nalo 'paśyad damayantī ca bhārata|yathā svapnaṃ mahārāja tathaiva dadṛśur janāḥ
tataḥ svayaṃvaraṃ cakre bhīmo rājātimānuṣam|samāgateṣu sarveṣu bhūpāleṣu viśāṃ pate
damayanty api tad dṛṣṭvā rājamaṇḍalam ṛddhimat|anvīkṣya naiṣadhaṃ vavre bhaimī dharmeṇa bhārata
pārthivāś cānubhūyāsyā vivāhaṃ vismayānvitāḥ|damayantyāḥ pramuditāḥ pratijagmur yathāgatam
gateṣu pārthivendreṣu bhīmaḥ prīto mahāmanāḥ|vivāhaṃ kārayām āsa damayantyā nalasya ca
uṣya tatra yathākāmaṃ naiṣadho dvipadāṃ varaḥ|bhīmena samanujñāto jagāma nagaraṃ svakam