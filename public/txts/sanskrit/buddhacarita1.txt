aśvaghoṣa
buddhacarita
canto 1

aikṣvāka ikṣvākusamaprabhāvaḥśākyeṣvaśakyeṣu viśuddhavṛttaḥ / priyaḥ śaraccandra iva prajānāṃ śuddhodano nāma babhūva rājā // bc_1.1 // 
tasyendrakalpasya babhūva patnī dīptyā narendrasya samaprabhāvā / padmeva lakṣmīḥ pṛthivīva dhīrā māyeti nāmnānupameva māyā // bc_1.2 // 
sārdha tayāsau vijahāra rājā nācintayadvaiśravaṇasya lakṣmīm / tataśca vidheva samādhiyuktā garbha dadhe pāpavivarjitā sā // bc_1.3 // 
prāggarbhadhānnānmanujendrapatnī sitaṃ dadarśa dviparājamekam / svapne viśantaṃ vapurātmanaḥ sā na tannimittaṃ samavāpa tāpam // bc_1.4 // 
sā tasya devapratimasya devī garbheṇa vaṃśaśriyamudvahantī / śramaṃ na lebhe na śucaṃ na māyāṃ gantuṃ vanaṃ sā nibhṛtaṃ cakāṅkṣa // bc_1.5 // 
sā lumbinī nāma vanāntabhūmiṃ citradrūmāṃ caitrarathābhirāmām / dhyānānukūlāṃ vijanāmiyeṣa tasyāṃ nivāsāya nṛpaṃ babhāṣe // bc_1.6 // 
āryāśayāṃ tāṃ pravaṇāṃ ca dharme vijñāya kautūhalaharṣapūrṇaḥ / śivāt purād bhūmipatirjagāma tatprītaye nāpi vihārahetoḥ // bc_1.7 // 
tasminvane śrīmati rājapatnī prasūtikālaṃ samavekṣamāṇā / śayyāṃ vitānopahitāṃ prapede nārīsahasrairabhinandyamānā // bc_1.8 // 
tataḥ prasannaśca babhūva puṣyastasyāśca devyā vratasaṃskṛtāyāḥ / pārśvātsuto lokahitāya jajñe nirvedanaṃ caiva nirāmayaṃ ca // bc_1.9 // 
ūroryathaurvasya pṛthośca hastānmāndhāturindrapratimasya mūrdhnaḥ / kakṣīvataścaiva bhujāṃsadeśāttathāvidhaṃ tasya babhūva janma // bc_1.10 // 
krameṇa garbhādabhiniḥsṛtaḥ san babhau cyutaḥ khādiva yonyajātaḥ / kalpeṣvanekeṣu ca bhāvitātmā yaḥ saṃprajānansuṣuve na mūḍhaḥ // bc_1.11 // 
dīptyā ca dhairyeṇa ca yo rarāja bālo ravibhūmimivāvatīrṇaḥ / tathātidīpto 'pi nirīkṣyamāṇo jahāra cakṣūṃṣi yathā śaśāṅkaḥ // bc_1.12 // 
sa hi svagātraprabhayojjvalantyā dīpaprabhāṃ bhāskaravanmumoṣa / mahārhajāmbūnadacāruvarṇo vidyotayāmāsa diśaśca sarvāḥ // bc_1.13 // 
anākulānyubjasamudgatāni niṣpeṣavadvyāyatavikramāṇi / tathaiva dhīrāṇi padāni sapta saptarṣitārāsadṛśo jagāma // bc_1.14 // 
bodhāya jāto 'smi jagaddhitārthamantyā bhavotpattiriyaṃ mameti / caturdiśaṃ siṃhagatirvilokya vāṇī ca bhavyārthakarīmuvāca // bc_1.15 // 
khātprasrūte candramarīciśubhre dve vāridhāre śiśiroṣṇavīrye / śarīrasaṃsparśasukhāntarāya nipetaturmūrdhani tasya saumye // bc_1.16 // 
śrīmadvitāne kanakojjvalāṅge vaiḍūryapāde śayane śayānam / yadgauravātkāñcanapadmahastā yakṣādhipāḥ saṃparivārya tasthuḥ // bc_1.17 // 
adṛśyabhāvāśca divaukasaḥ khe yasya prabhāvātpraṇataiḥ śīrobhiḥ / ādhārayan pāṇḍaramātapatraṃ bodhāya jepuḥ paramāśiṣaśca // bc_1.18 // 
mahoragā dharmaviśeṣatarṣād buddheṣvatīteṣu kṛtādhikārāḥ / yamavyajan bhaktiviśiṣṭanetrā mandārapuṣpaiḥ samavākiraṃśca // bc_1.19 // 
tathāgatotpādaguṇena tuṣṭāḥ śuddhādhivāsāśca viśuddhasattvāḥ / devā nanandurvigate 'pi rāge magnasya duḥkhe jagato hitāya // bc_1.20 // 
yasya prasūtau girirājakīlā vātāhatā nauriva bhūścacāla / sacandanā cotpalapadmagarbhā papāta vṛṣṭirgaganādanabhrāt // bc_1.21 // 
vātā vavuḥ sparśasukhā manojñā divyāni vāsāṃsyavapātayantaḥ / sūryaḥ sa evābhyadhikaṃ cakāśe jajvāla saumyārciranīrito 'gniḥ // bc_1.22 // 
prāguttare cāvasathapradeśe kūpaḥ svayaṃ prādurabhūtsitāmbuḥ antaḥpurāṇyāgatavismayāni yasmin kriyāstīrtha iva pracakruḥ // bc_1.23 // 
dharmārthibhirbhūtagaṇaiśca divyaistaddarśanārtha vanamāpupūre / kautūhalenaiva ca pādapebhyaḥ puṣpāṇyakāle 'pyavapātayadbhiḥ // bc_1.24 // 
bhūtairasaumyaiḥ parityaktahiṃsairnākāri pīḍā svagaṇe pare vā / loke hi sarvāśca vinā prayāsaṃ rujo narāṇāṃ śamayāṃbabhūvuḥ // bc_1.25 // 
kalaṃ praṇeduḥ mṛgapakṣiṇaśca śāntāmbuvāhāḥ sarito babhūvuḥ / diśaḥ prasedurvimale nirabhre vihāyase dundubhayo nineduḥ // bc_1.26 // 
lokasya mokṣāya gurau prasūte śamaṃ prapede jagadavyavastham / prāpyeva nāthaṃ khalu nītimantam eko na māro mudamāpa loke // bc_1.27 // 
divyādbhutaṃ janma nirīkṣya tasya dhīro 'pi rājā bahukṣobhametaḥ / snehādasau bhītipramodajanye dve vāridhāre mumuce narendraḥ // bc_1.28 // 
amānuṣī tasya niśamya śaktiṃ mātā prakṛtyā karuṇārdracittā / prītā ca bhītā ca babhūva devī śītoṣṇamiśreva jalasya dhārā // bc_1.29 // 
nirīkṣamāṇā bhayahetumeva dhyātuṃ na śekuḥ vanitāḥ pravṛddhāḥ / pūtāśca tā maṅgalakarma cakruḥ śivaṃ yayācuḥ śiśave suraughān // bc_1.30 // 
viprāśca khyātāḥ śrutaśīlavāgbhiḥ śrutvā nimittāni vicārya samyak / mukhaiḥ praphullaiścakitaiśca dīptaiḥ / bhītaprasannaṃ nṛpametya procuḥ // bc_1.31 // 
śamepsavo ye bhuvi santi sattvāḥ / putraṃ vinecchanti guṇaṃ na kañcit / tvatputra eṣo 'sti kulapradīpaḥ / nṛtyotsavaṃ tvadya vidhehi rājan // bc_1.32 // 
vihāya cintāṃ bhava śāntacitto modasva vaṃśastava vṛddhibhāgī / lokasya netā tava putrabhūtaḥ duḥkhārditānāṃ bhuvi eṣa trātā // bc_1.33 // 
dīpaprabho 'yaṃ kanakojjvalāṅgaḥ sulakṣaṇairyaistu samanvito 'sti / nidhirguṇānāṃ samaye sa gatāṃ buddharṣibhāvaṃ paramāṃ śriyaṃ vā // bc_1.34 // 
icchedasau vai pṛthivīśriyaṃ cet nyāyena jitvā pṛthivī samagrām / bhūpeṣu rājeta yathā prakāśaḥ graheṣu sarveṣu ravervibhāti // bc_1.35 // 
mokṣāya cedvā vanameva gacchet / tattvena samyak sa vijitya sarvān / matān pṛthivyāṃ bahumānametaḥ rājeta śaileṣu yathā sumeruḥ // bc_1.36 // 
yathā hiraṇyaṃ śuci dhātumadhye merurgirīṇāṃ sarasāṃ samudraḥ / tārāsu candrastapatāṃ ca sūryaḥ putrastathā te dvipadeṣu varyaḥ // bc_1.37 // 
tasyākṣiṇī nirnimiṣe viśāle snigdhe ca dīpte vimale tathaiva / niṣkampakṛṣṇāyataśuddhapakṣme draṣṭuṃ samarthe khalu sarvabhāvān // bc_1.38 // 
kasmānnu hetoḥ kathitānbhavadbhiḥ varānguṇān dhārayate kumāraḥ / prāpurna pūrve munayo nṛpāśca rājñeti pṛṣṭā jagadus dvijāstam // bc_1.39 // 
khyātāni karmāṇi yaśo matiśca pūrva na bhūtāni bhavanti paścāt / guṇā hi sarvāḥ prabhavanti hetoḥ nidarśanānyatra ca no nibodha // bc_1.40 // 
yadrājaśāstraṃ bhṛguraṅgirā vā na cakraturvaśakarāvṛṣī tau / tayoḥ sutau saumya sasarjatustatkālena śukraśca bṛhaspatiśca // bc_1.41 // 
sārasvataścāpi jagāda naṣṭaṃ vedaṃ punaryaṃ dadṛśurna pūrve / vyāsastathainaṃ bahudhā cakāra na yaṃ vasiṣṭhaḥ kṛtavānaśaktiḥ // bc_1.42 // 
vālmīkirādau ca sasarja padyaṃ jagrantha yanna cyavano maharṣiḥ / cikitsitaṃ yacca cakāra nātriḥ paścāttadātreya ṛṣirjagāda // bc_1.43 // 
yacca dvijatvaṃ kuśiko na lebhe tadgādhinaḥ sunūravāpa rājan / velāṃ samudre sagaraśca dadhre nekṣvākavo yāṃ prathamaṃ babandhuḥ // bc_1.44 // 
ācāryakaṃ yogavidhau dvijānāmaprāptamanyairjanako jagāma / khyātāni karmāṇi ca yāni śaureḥ śūrādayasteṣvabalā babhūvuḥ // bc_1.45 // 
tasmātpramāṇaṃ na vayo na vaṃśaḥ kaścitkvacicchraiṣṭhyamupaiti loke / rājñāmṛṣīṇāṃ ca hi tāni tāni kṛtāni putrairakṛtāni pūrvaiḥ // bc_1.46 // 
evaṃ nṛpaḥ pratyayitairdvijaistairāśvāsitaścāpyabhinanditaśca / śaṅkāmaniṣṭāṃ vijahau manastaḥ praharṣamevādhikamāruroha // bc_1.47 // 
prītaśca tebhyo dvijasattamebhyaḥ satkārapūrva pradadau dhanāni / bhūyādayaṃ bhūmipatiryathokto yāyājjarāmetya vanāni ceti // bc_1.48 // 
atho nimittaiśca tapobalācca tajjanma janmāntakarasya buddhvā / śākyeśvarasyālayamājagāma saddharmatarṣādasito maharṣiḥ // bc_1.49 // 
taṃ brahmavidbrahmavidaṃ jvalantaṃ brāhmyā śriyā caiva tapaḥśriyā ca / rājño gururgauravasatkriyābhyāṃ praveśāyāmāsa narendrasadma // bc_1.50 // 
sa pārthivāntaḥpurasaṃnikarṣa kumārajanmāgataharṣavegaḥ / viveśa dhīro vanasaṃjñayeva tapaḥprakarṣācca jarāśrayācca // bc_1.51 // 
tato nṛpastaṃ munimāsanasthaṃ pādyārdhyapūrvaṃ pratipūjya samyak / nimantrayāmāsa yathopacāraṃ purā vasiṣṭhaṃ sa ivāntidevaḥ // bc_1.52 // 
dhanyo 'smyanugrāhyamidaṃ kulaṃ me / yanmāṃ didṛkṣurbhagavānupetaḥ / ājñāpyatāṃ kiṃ karavāṇi saumya śiṣyo 'smi viśrambhitumarhasīti // bc_1.53 // 
evaṃ nṛpeṇopanimantritaḥ sansarveṇa bhāvena muniryathāvat / sa vismayotphullaviśāladṛṣṭirgambhīradhīrāṇi vacāṃsyuvāca // bc_1.54 // 
mahātmani tvayyupapannametatpriyātithau tyāgini dharmakāme / sattvānvayajñānavayo 'nurūpā snigdhā yadevaṃ mayi me matiḥ syāt // bc_1.55 // 
etacca tadyena nṛparṣayaste / dharmeṇa sūkṣmeṇa dhanānyavāpya / nityaṃ tyajanto vidhivadbabhūvustapobhirāḍhyā vibhavairdaridrāḥ // bc_1.56 // 
prayojanaṃ yattu mamopayāne tanme śṛṇu prītimupehi ca tvam / divyā mayādityapathe śrutā vāgbodhāya jātastanayastaveti // bc_1.57 // 
śrutvā vacastacca manaśca yuktvā jñātvā nimittaiśca tato 'smyupetaḥ / didṛkṣayā śākyakuladhvajasya śakradhvajasyeva samucchritasya // bc_1.58 // 
ityetadevaṃ vacanaṃ niśamya praharṣasaṃbhrāntagatinarendraḥ / ādāya dhātryaṅkagataṃ kumāraṃ saṃdarśayāmāsa tapodhanāya // bc_1.59 // 
cakrāṅkapādaṃ sa tato maharṣirjālāvanaddhāṅgulipāṇipādam / sorṇabhruvaṃ vāraṇavastikośaṃ savismayaṃ rājasutaṃ dadarśa // bc_1.60 // 
dhātryaṅkasaṃviṣṭamavekṣya cainaṃ devyaṅkasaṃviṣṭamivāgnisūnum / babhūva pakṣmāntavicañcitāśrurniśvasya caiva tridivonmukho 'bhūt // bc_1.61 // 
dṛṣṭvāsitaṃ tvaśrupariplutākṣaṃ / snehāttanūjasya nṛpaścakampe / sagadgadaṃ bāṣpakaṣāyakaṇṭhaḥ papraccha sa prāñjalirānatāṅgaḥ // bc_1.62 // 
alpāntaraṃ yasya vapuḥ surebhyo bavhadbhutaṃ yasya ca janma dīptam / yasyottamaṃ bhāvinamāttha cārtha taṃ prekṣya kasmāttava dhīra bāṣpaḥ // bc_1.63 // 
api sthirāyurbhagavan kumāraḥ kaccinna śokāya mama prasūtaḥ / labdhaḥ kathaṃcitsalilāñjalirme na khalvimaṃ pātumupaiti kālaḥ // bc_1.64 // 
apyakṣayaṃ me yaśaso nidhānaṃ kacciddhruvo me kulahastasāraḥ / api prayāsyāmi sukhaṃ paratra supto 'pi putre 'nimiṣaikacakṣuḥ // bc_1.65 // 
kaccinna me jātamaphullameva kulapravālaṃ pariśoṣabhāgi / kṣipraṃ vibho brūhi na me 'sti śāntiḥ snehaṃ sute vetsi hi bāndhavānām // bc_1.66 // 
ityāgatāvegamaniṣṭabuddhyā buddhvā narendraṃ sa munirbabhāṣe / mā bhūnmatiste nṛpa kācidanyā niḥsaṃśayaṃ tadyadavocamasmi // bc_1.67 // 
nāsyānyathātvaṃ prati vikriyā me svāṃ vañcanāṃ tu prati viklavo 'smi / kālo hi me yātumayaṃ ca jāto jātikṣayasyāsulabhasya boddhā // bc_1.68 // 
vihāya rājyaṃ viṣayeṣvanāsthastīvraiḥ prayatnairadhigamya tattvam / jagatyayaṃ mohatamo nihantuṃ jvaliṣyati jñānamayo hi sūryaḥ // bc_1.69 // 
duḥkhārṇavādvyādhivikīrṇaphenājjarātaraṅgānmaraṇogravegāt / uttārayiṣyatyayamuhyamānamārta jagajjñānamahāplavena // bc_1.70 // 
prajñāmbuvegāṃ sthiraśīlavaprāṃ samādhiśītāṃ vratacakravākām / asyottamāṃ dharmanadī pravṛtāṃ / tṛṣṇārditaḥ pāsyati jīvalokaḥ // bc_1.71 // 
duḥkhārditebhyo viṣayāvṛtebhyaḥ saṃsārakāntārapathasthitebhyaḥ / ākhyāsyati hyeṣa vimokṣamārga mārgapranaṣṭebhya ivādhvagebhyaḥ // bc_1.72 // 
vidahyamānāya janāya loke rāgāgnināyaṃ viṣayendhanena / pralhādamādhāsyati dharmavṛṣṭyā vṛṣṭyā mahāmegha ivātapānte // bc_1.73 // 
tṛṣṇārgalaṃ mohatamaḥkapāṭaṃ dvāraṃ prajānāmapayānahetoḥ / vipāṭayiṣyatyayamuttamena saddharmatāḍena durāsadena // bc_1.74 // 
svairmohapāśaiḥ pariveṣṭitasya duḥkhābhibhūtasya nirāśrayasya / lokasya saṃbudhya ca dharmarājaḥ kariṣyate bandhanamokṣameṣaḥ // bc_1.75 // 
tanmā kṛthāḥ śokamimaṃ prati tvamasminsa śocyo 'sti manuṣyaloke / mohena vā kāmasukhairmadādvā yo naiṣṭhikaṃ śroṣyati nāsya dharmam // bc_1.76 // 
bhraṣṭasya tasmācca guṇādato me dhyānāni labdhvāpyakṛtārthataiva / dharmasya tasyāśravaṇādahaṃ hi manye vipattiṃ tridive 'pi vāsam // bc_1.77 // 
iti śrutārthaḥ sasuhṛtsadārastyaktvā viṣādaṃ mumude narendraḥ / evaṃvidho 'yaṃ tanayo mameti mene sa hi svāmapi sāravattām // bc_1.78 // 
ārṣeṇa mārgeṇa tu yāsyatīti cintāvidheyaṃ hṛdayaṃ cakāra / na khalvasau na priyadharmapakṣaḥ / saṃtānanāśāttu bhayaṃ dadarśa // bc_1.79 // 
atha munirasito nivedya tattvaṃ sutaniyataṃ sutaviklavāya rājñe / sabahumatumudīkṣyamāṇarūpaḥ pavanapathena yathāgataṃ jagāma // bc_1.80 // 
kṛtamitiranujāsutaṃ ca dṛṣṭvā munivacanaśravaṇe ca tanmatau ca / bahuvidhamanukampayā sa sādhuḥ priyasutavadviniyojayāṃcakāra // bc_1.81 // 
narapatirapi putrajanmatuṣṭo viṣayagatāni vimucya bandhanāni / kulasadṛśamacīrakaradyathāvatpriyatanayastanayasya jātakarma // bc_1.82 // 
daśasu pariṇateṣvahaḥsu caiva prayatamanāḥ parayā mudā parītaḥ / akuruta japahomamaṅgalādyāḥ paramabhavāya sutasya devatejyāḥ // bc_1.83 // 
api ca śatasahasrapūrṇasaṃkhyāḥ sthirabalavattanayāḥ sahemaśṛṅgīḥ / anupagatajarāḥ payasvinīrgāḥ svayamadadātsutavṛddhaye dvijebhyaḥ // bc_1.84 // 
bahuvidhaviṣayāstato yatātmā svahṛdayatoṣakarīḥ kriyā vidhāya / guṇavati niyate śive muhūrte matimakaronmuditaḥ purapraveśe // bc_1.85 // 
dviradaradamayīmatho mahārhā sitasitapuṣpabhṛtāṃ maṇipradīpām / abhajata śivikāṃ śivāya devī tanayavatī praṇipatya devatābhyaḥ // bc_1.86 // 
puramatha purataḥ praveśya patnīṃ sthavirajanānugatāmapatyanāthām / nṛpatirapi jagāma paurasaṃghairdivamamarairmaghavānivārcyamānaḥ // bc_1.87 // 
bhavanamatha vigāhya śākyarājo bhava iva ṣaṇmukhajanmanā pratītaḥ / idamidamiti harṣapūrṇavaktro bahuvidhapuṣṭiyaśaskaraṃ vyadhatta // bc_1.88 // 
iti narapatiputrajanmavṛddhyā sajanapadaṃ kapilāvhayaṃ puraṃ tat / dhanadapuramivāpsaro 'vakīrṇa muditamabhūnnalakūbaraprasūtau // bc_1.89 // iti buddhacarite mahākāvye bhagavatprasūtirnāma prathamaḥ sargaḥ // 1 //